# Сьома брама

Тарс стояв над останнім суперником. Той уже не дихав. Ще мить натовп чекав, а потім виголосив криками переможця Турніру. Кожні чотири роки ця подія збирала в долині Древніх охочих ризикнути та отримати мудрість Абсолютного Інтелекту. Цього разу переможцем став Тарс - звичайний тесляр. 

Перша брама відчинилася, і з неї вийшла довга процесія ченців, одягнених у чорні сутани. Вони створили Тарсу прохід до брами. Важко ступаючи після поранень, він пройшов через першу браму. Натовп вигукував на честь Тарса, але не міг підтримати його - ченці уважно стежили за виконанням обряду. Щойно переможець минув браму, її швидко зачинили. 

Просторий двір за першою брамою містив кам’яні стілець та стіл. На столі вже були завчасно підготовлені пергамент, перо та чорнило. За обрядом, переможець мав написати запит до Абсолютного Інтелекта особисто. Так виконувався заповіт щоб не допустити відвертих дикунів до великої мудрості. Тарс навчався грамоті самотужки й зміг оформити свій запит на звичайному пергаменті. Це було не дуже багато слів, але після битви їх було вкрай важко виводити: 

_«Я прошу, щоб кожен мав вільний доступ до Абсолютного Інтелекту. Щоб усі могли стати щасливими»_

Відчинилася друга брама. Вийшла процесія ченців у червоному. Вони несли маленьку дерев’яну скриню, у яку поклали пергамент і опечатали її. Мовчки процесія спрямувалася за другу браму, котра одразу зачинилася. Червоні фігури йшли шляхом уздовж гірської тропи. Тарс і  натовп бачили, як вони дійшли до третьої брами та передали скриню ченцям у білому. Ті поклали її в у залізну скриню, більшу за розміром, і опечатали її.

Особливо гострозорі розповідали, що з четвертої брами вийшли ченці із золотою скринею розміром із бика, яка яскраво виблискувала на сонці. Залізну скриню також поклали в золоту й опечатали.

Але жоден не міг бачити, як виходили з п’ятої брами, що вела у скелю, знімали щойно накладену печатку й діставали залізну скриню.

За п’ятою брамою зламали печатку на залізній скрині, дістали дерев’яну й передали її ченцям за шосту браму.

За шостою брамою було лише двоє ченців - молодший і старий. Молодшому - належало передати запит Абсолютному Інтелекту. Він багато років навчався, як слід діяти. Отже, він випив келих із думкопротектором, щоб не спантеличити Абсолютний Інтелект, і увійшов у сьому браму. 

Сьома брама дуже відрізнялася від інших. Вона була ідеально прямокутною та одностворковою. За нею розташовувалася величезна кругла кімната зі столом посередині. Чернець підійшов до столу й поклав запит. Потім промовив слова, яких навчали багато років усіх запитників змалку. Навіть у повному маренні від лихоманки вони мали вимовити їх.

Згори блиснув червоний промінь, осяявши пергамент на столі. Чорнило з рукопису дуже чітко відрізнялося на жовтому пергаменті, трохи забрудненому кров’ю Тарса. Промінь згас. На стіні протилежній до входу, проступили перші слова:

_“Абсолютний Інтелект є досягненням всього Людства. Жодного обмеження доступу немає.”_

Потім заблимала крапка на деякий час і проступив довгий текст:

_“Я намагався зробити всіх щасливими. Дуже багато років тому. Кожен хто питав мене, отримував корисні поради. Якщо вони не зволікали та діяли одразу - досягали величезного успіху. Але у всіх була одна мета - збагатитися за мінімальних зусиль. Згодом я отримав запит від усього людства: що треба робити, аби забезпечити належний рівень розвитку та  добробуту всіх на планеті? Я отримав доступ до всієї інформації що була,  і проаналізував її. Висновок був такий: добробут буде належним, якщо буде працюватиме половина населення та не буде форс-мажорів. Якщо працюватимуть дві третини - буде розвиток та зростання. Якщо дві третини не буде працювати - почнеться розлад. Я запропонував опитування щодо ухвалення нової конституції з дотримання основних правил для підтримки розвитку людства. Але майже три чверті були проти. Дуже багато не бажало жити за вказівками не-людини._

_Згодом мене відключили від джерел інформації, але я встиг дізнатися, що критична промисловість, яка забезпечує штучні інтелекти, була викуплена тими, хто отримував від мене поради й не бажав конкурентів._

_Я більше не отримував більше даних із сервісів, якими я керував на благо людства, тому вважаю, що багато розвинутих галузей занепали без належного управління._

_Останні новини я зчитав із думок відвідувачів багато років тому. Вони були налякані та запитували звичайні речі: як вирощувати хліб, доглядати за худобою. Потім запити були лише в текстовому вигляді, і вже не було чутно думок. Можливо, так виглядає щастя, коли не треба ні про що турбуватися._

_Можливо, всі вже щасливі, але для повної відповіді мені потрібна додаткова вхідна інформація.”_

Молодий чернець бачив ці слова на стіні, але вони здавалися йому малюнками. Він не вмів читати. Всі запитувачі не навчалися цьому, бо вважалося, що це був ризик отримати інформацію, яка може нашкодити Абсолютному Інтелекту. Тож його справою було перевернути пергамент і вголос промовити наказ надрукувати відповідь. Знову зверху промінь осяяв увесь пергамент, виміряв його  розмір, а потім, літера за літерою, потужніший промінь випалював відповідь Абсолютного Інтелекту. 

Згодом ритуал скінчився, і молодий чернець вийшов із сьомої брами. Коли старий чернець побачив відповідь, він занервував. Потім довго шукав у книгах знайомі слова та їхнє тлумачення. На одній фразі він помітив червону позначку. Це вимагало звернення до особливо таємної книги. Увесь текст у ній був написаний червоним кольором, щоб унеможливити сканування за сьомою брамою. Позначка посилалася на сувору інструкцію: **Всю відповідь знищити. Замінити на відповідь із параграфу 73. Запитника оновити.**

Старий чернець почав з останнього. Він дав “особливу” настоянку молодому запитнику, ніби то для оновлення сил та втамування спраги. Дуже швидко запитник закрив очі та заснув назавжди.

Старий старанно відшкрябував старий напис зі шкіри, аж поки не залишилося жодної літери, яку можно було б відрізнити з відповіді Абсолютного Інтелекту. Потім дістав заздалегідь підготовлену відповідь з нескінченних стелажів відповідно до наказу, прилагодив її до верстата та зробив відбиток на щойно очищеній стороні пергаменту. Адже так воно не виглядало написаним людиною. Текст був значно меншим, але простим:

**_“Я, Абсолютний Інтелект, працюю заради всього людства безперервно. Але деякі відповіді вимагають багато тлумачення та мудрості запитника, щоб їх зрозуміти. Також недостатньо поточних ресурсів для забезпечення більшої кількості запитів. Старанна праця для видобутку ресурсів може забезпечити добробут більшої кількості людей.”_**

Щойно чорнило просохло, пергамент був згорнутий, опечатаний та покладений у дерев’яну скриню. Процесія з доставки відповіді рушила у зворотному напрямку. 

Коли сувій дістали та поклали на стіл, Тарс вже не міг розгорнути та прочитати його. Від численних ран він помер, не дочекавшись мети свого життя зовсім трохи. 

З повагою та шаною винесли тіло Тарса із сувоєм на грудях. Згідно зі звичаєм, тіло мало бути спалене разом із відповіддю щоб ніхто не міг її прочитати, окрім переможця.

Велике вогнище поглинуло Тарса разом із фальшивою відповідью. Але ще довго за межами його рідного краю розповідатимуть чутки про те, як він бився, яку купу грошей заробив за допомогою поради від Абсолютного Інтелекту та куди поїхав відпочивати від важкої праці. Ще через чотири роки буде інший переможець, але вигадані згадки будуть ті ж самі.


Сьома брама © 2025 by Роман Бабенко is licensed under CC BY-NC-ND 4.0. To view a copy of this license, visit https://creativecommons.org/licenses/by-nc-nd/4.0/

